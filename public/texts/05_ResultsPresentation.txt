#Reportování výsledků
Prezentace výsledků je často opomíjené téma. Účinné shrnutí výsledků do tabulek a grafů pomáhá nejen čtenáři naší práce, ale i nám samotným. Potřebujeme vidět výsledky najednou a přehledně, abychom si uvědomili, zda jsme dosáhli vytyčených cílů a byli schopni rozvinout další kroky modelování správným směrem. Proto je dobré vést si během práce deník, do kterého přehledně zaznamenáváme do tabulek výsledky jednotlivých experimentů. Na začátku práce si definujte cíle celého projektu a navrhněte si postup. Můžete si připravit šablonu, kterou budete plnit postupně, jak se vaše práce bude chýlit ke konci. Dobrý trik je představit si, že výsledky chceme být schopni v jakémkoliv bodě práce odprezentovat někomu dalšímu. Pak je zřejmé, že uložené prezentace musí být jasné a dobře okomentované, nespoléháme se na paměť. Jak si data budete ukládat je na vás, možností je mnoho. Můžete si udělat dokument na Google Drive, wordovský dokument v cloudu (OneDrive), prezentaci v PowerPointu. Dobrý nápad se může zdát prezentovat výsledky pomocí Jupyter Notebooků, zkušenosti ale ukazují, že pokud nemáte výsledné hodnoty uložené v samostatných souborech, které jen načítáte, tak o tabulku, která je přímým výstupem z modelování v notebooku, můžete snadno přijít. V Jupyter Noteboocích se také špatně udržuje kontinuita experimentů a výsledné shrnutí. Takže pokud tuto metodu nepoužíváte jen pro načtení výsledků a generování grafů, raději se jí prosím vyhněte a pracujte s uloženými a jasně pojmenovanými tabulkami a grafy.
Tabulky by měly být přehledné s rozumným počtem desetinných míst. Grafy se snažte volit tak, aby jasně prezentovaly myšlenku, kterou chcete předat. U grafů si dejte záležet na popisu os a velikosti fontu. Pokud prezentujete graf, kde porovnáváte výsledné hodnoty metrik například několika různých modelů, podpořte ho i tabulkou s čísly. U grafů volte rozumně velké dpi pro tisk či prezentaci. Myslete i na estetickou stránku prezentace, vyvážené sazba a vhodné formátování pomůžou čtenáři s orientací ve výsledcích. Základní typografická pravidla nám říkají, že patkové fonty jsou vhodné především pro tisk a bezpatkové pro prezentace na elektronických zařízeních. Mezi patkové fonty patří snad nejčastěji používaný font Times, zajímavostí je, že v češtině tento font obsahuje chybu v písmenu „ť “, takže vzniká neestetické odsazení od následujícího písmene („Taťána vs Taťána“). Typickým bezpatkovým zástupcem je font Arial, Verdana nebo Tahoma. Dobrým zvykem je v prezentacích nekombinovat velké množství fontů a volit font dostatečně velký.

<img src="figs/05_01.png" alt="Example of results reporting">

